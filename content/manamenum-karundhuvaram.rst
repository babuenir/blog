:title: மனமெனும் கருந்துவாரம்
:author: பாபு சுபாஷ் சந்தர்
:slug: manamenum-karundhuvaram
:date: 2010-09-29
:summary: உள்ளிருக்கும் கருந்துவாரம்...
:category: Literature
:tags: கருந்துவாரம்

-------------------------

உள்ளிருக்கும் கருந்துவாரம்...

.. _poem:
.. line-block::

  கோடுகளும் புள்ளிகளும் மட்டுமே
  உலகமாய் நினைத்து வாழ்ந்தவன் - நான்
  எழுத்துக்களும் சொற்களும் கூட வர
  உலகம் விஸ்தரிப்பை உணர்த்தியது - எனக்கு
  கணினித் திரையில் எண்களும்
  சூத்திரங்களும் போக படங்களும்
  வண்ணங்களும் கூட பிரமிப்பூட்டியது
  ஒரு நாள் கூட நானே
  உருவாக்கிகொண்ட எனது
  உலகத்தை எட்டிப்பார்க்காமல்
  கண்ணயர்ந்ததில்லை,
  என் உலகம் விந்தையானது
  காலங்கள் தாண்டி பயணிக்கும்
  அதற்குள் சாத்தியப்படாதவை - என்றேதுமில்லை
  நான் இங்கு எல்லாமாகவும்
  இருந்துவிட்டேன். மனதைப்போல
  ஒரு அற்புதமான பொருளை யாராலும்
  காட்ட இயலுமா?
  என்னை என் இச்சைக்கேற்ப  அரைநொடியில்
  மாற்றிவிடும்.
  விண்வெளியில் "கருப்புத்துவாரம்" பற்றிக்
  கேள்விப்பட்டதுண்டா?
  என் மனமும் அப்படித்தான்...
  நீரில் உருவாகும் சுழலைப்போல
  கோடி மடங்கு பெரியது "கருப்புத்துவாரம்"
  தன்னருகே வரும் அனைத்தையும்
  தனதாக்கி கொள்ளும்..
  இதோ சந்தமில்லாத அசை, சீர், தளை,
  அடி, தொடை என ஏதுமில்லாது
  நிற்கும் இந்த பத்தியை, கவிதையை அல்லது
  ஏதோவொன்றை தந்து உள்ளிருந்து சிரிக்கிறது
  அதன் சிரிப்பு உங்களுக்கு கேட்கிறதா???

  -அன்பன் பாபு
